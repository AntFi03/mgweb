---
title: O equipo da USC remata 5º na edición 24-25 da Liga Matemática da ANEM 
draft: true
date: "2025-03-26"
description: Acaba de rematar a fase regular da segunda edición da Liga Matemática organizada pola ANEM (Asociación Nacional de Estudantes de Matemáticas) e dende Sementeira (o clube olímpico de Mates USC) e MaEGA (a Asociación Galega de Estudantes de Matemáticas) querémonos facer eco do gran resultado obtido polo equipo da facultade.
tags: ["Sementeira", "Liga Matemática", "ANEM", "Novas"]
authors:
  - "sementeira"
---

Acaba de rematar a fase regular da segunda edición da Liga Matemática organizada pola ANEM (Asociación Nacional de Estudantes de Matemáticas) e dende Sementeira querémonos facer eco do gran resultado obtido polo equipo da facultade (*«Funtor de Breogán»*).

## Que é a Liga Matemática da ANEM?

A Liga Matemática é unha competición onde equipos de 30 universidades españolas se enfrontan na resolución de problemas matemáticos ao estilo das olimpíadas matemáticas. Divídense en 2 conferencias/grupos (o Abeliano e o Boreliano) de 15 equipos que se enfrontan nunha liga. Os partidos consisten en enfrontamentos 6 vs. 6, nos que ambos equipos teñen que resolver 3 problemas en 90 minutos, gañando o equipo que resolva primeiro os 3 problemas ou que, no seu defecto, resolva máis.

Logo de completar a fase regular (a liga en ambas conferencias) os dous mellores clasificados de cada grupo clasifícanse para a final a 4 (por eliminatorias) que determina os postos de honra.

Durante a primeira edición, no curso 23-24, o equipo da USC **clasificouse para a fase final**, que se realizou de xeito telemático, na que **acadou a 3ª posición**, só por detrás da Universidad de Almería e da Universidad de Valladolid.

## Cales foron os resultados da USC na 2ª Edición da Liga Matemática?
Logo dun final apretado no grupo Boreliano, no que ata a última xornada catro equipos pelexaron polas únicas dúas prazas que daban acceso á fase final, o resultado foi o seguinte:

| Posto    | Universidade do Equipo                        | Partidos Xogados | Puntos   | Diferencial de Problemas |
| -------- | --------------------------------------------- | ---------------- | -------- | ------------------------ |
| 1º       | Universitat de les Illes Balears              | 14               | 34       | 21                       |
| 2º       | Universidad de Valladolid                     | 14               | 34       | 17                       |
| ***3º*** | ***Universidade de Santiago de Compostela***  | ***14***         | ***32*** | ***13***                   |
| 4º       | Universidad Complutense de Madrid             | 14               | 31       | 17                       |
| 5º       | Universidad Autónoma de Madrid                | 14               | 19       | 2                        |
| 6º       | Universidad de Castilla - La Mancha           | 13               | 18       | -3                       |
| 7º       | Universidad de Almería                        | 10               | 16       | 2                        |
| 8º       | Universidad Rey Juan Carlos                   | 12               | 16       | -3                       |
| 9º       | Universidad Politécnica de Madrid             | 11               | 13       | 0                        |
| 10º      | Universidad de Sevilla                        | 10               | 9        | -6                       |
| 11º      | Universidad de Granada                        | 9                | 9        | -6                       |
| 12º      | Universidad de Extremadura                    | 12               | 7        | -16                      |
| 13º      | Universidad de La Laguna                      | 12               | 6        | -14                      |
| 14º      | Universidad de Málaga                         | 6                | 4        | -7                       |
| 15       | Universidad Nacional de Educación a Distancia | 7                | 0        | -17                      |

O outro grupo, o Abeliano, estivo moito menos competido, sendo os tres primeiros clasificados: 
| Posto | Universidade do Equipo     | Partidos Xogados | Puntos | Diferencial de Problemas |
| ----- | -------------------------- | ---------------- | ------ | ------------------------ |
| 1º    | Universitade do País Vasco | 13               | 32     | 19                       |
| 2º    | Universitat de Barcelona   | 13               | 29     | 14                       |
| 3º    | Universidad de Cantabria   | 14               | 28     | 8                        |
| ...   | ...                        | ...              | ...    | ...                      |

Polo tanto, aínda que a USC non se clasificara para a fase final a catro, foi o **4º equipo (de 30!!) con máis puntos** no global de ambas conferencias, **resolvendo en media máis de 2 problemas por partido**. Un resultado para sentirnos moi orgullosos do traballo realizado e esperanzados de que máis pronto que tarde os éxitos chegarán.

Parabéns para os membros do equipo da USC que participaron este ano na competición: Inácio Suárez, Iván Castro, Antón Figueroa, Raquel Freire, Carla Dopazo, Pablo Soutullo, Martín García, Ada Domínguez, Francisco Morales, Yago Iglesias, Ángel Rey, Diego Fernández e Laura Salgueiro.

## Como apuntarse? Ti tamén podes participar!
O equipo que participa na Liga Matemática en representación da USC escóllese de xeito aberto a través da participación nunhas *batallas matemáticas* que se celebran na nosa facultade tódolos anos a mediados de setembro. Nelas, resólvense un feixe de problemas por grupos, para logo levar a cabo unha "batalla" na que, alternativamente para cada problema, un dos equipos trata de defender a corrección da súa solución do problema mentres que o outro trata de xustificar que non é válida. En función do grao de convencemento que logre acadar cada equipo consegue unha maior puntuación, gañando o equipo que obteña máis puntos.

Independentemente do resultado, e de quen poida resultar seleccionado segundo o seu rendemento para participar no equipo, invitámosvos a participar nas batallas por si mesmas e pasar un rato ameno con nós a comezos do vindeiro curso.

